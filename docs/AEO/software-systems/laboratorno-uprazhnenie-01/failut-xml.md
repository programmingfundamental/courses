---
layout: default
title: The XML File
parent: Laboratory Exercise 1
grand_parent: Software Systems
nav_order: 2
#permalink: /docs/BEO/software-systems/laboratorno-uprazhnenie-1/failut-xml
---

# Въведение в XML

XML (eXtensible Markup Language) е текстов формат за структурирано описание на данни. Той използва тагове, чрез които информацията се организира в ясно дефинирана йерархия. XML не е език за програмиране, а език за описание, който позволява данните да бъдат четими както от хора, така и от компютърни системи.

XML документите се използват широко за конфигурационни файлове, обмен на данни и описание на структури, като един от най-често срещаните примери в Java проекти е файлът **pom.xml**.

## Структура на XML документ

Всеки XML документ започва с декларация, която указва версията на XML стандарта и използваното кодиране:

```xml
<?xml version="1.0" encoding="UTF-8"?>
```

Тази декларация информира системата, че файлът е XML документ, създаден по версия 1.0 на стандарта и използва UTF-8 кодиране.

След декларацията следва кореновият елемент, който обхваща цялото съдържание на документа. В **pom.xml** това е елементът <project>:

```xml
<project xmlns="http://maven.apache.org/POM/4.0.0">
    ...
</project>
```

Кореновият елемент е задължителен за всеки XML документ и съдържа всички останали елементи.

## XML тагове

XML използва тагове, които се състоят от:
 - отварящ таг;
 - съдържание;
 - затварящ таг.

Пример от **pom.xml**:

```xml
<groupId>bg.tu_varna.sit.ps</groupId>
```

Тук:
 - <groupId> е отварящ таг;
 - bg.tu_varna.sit.ps е стойността на елемента;
 - `</groupId>` е затварящ таг.

 Всеки отварящ таг трябва да има съответен затварящ таг, а имената им трябва да съвпадат точно.

## Йерархична структура

XML документите имат дървовидна (йерархична) структура, при която елементите могат да съдържат други елементи. Това позволява логическо групиране на свързана информация.

Пример от **pom.xml**:

```xml
<dependencies>
    <dependency>
        <groupId>org.openjfx</groupId>
        <artifactId>javafx-controls</artifactId>
        <version>21.0.6</version>
    </dependency>
</dependencies>
```

В този пример:
 - `<dependencies>` е родителски елемент;
 - `<dependency>` е вложен елемент;
 - `<groupId>`, `<artifactId>` и `<version>` са подчинени на `<dependency>`.

Тази структура показва, че дадена зависимост се описва чрез няколко свързани свойства.

## XML атрибути

Освен съдържание между таговете, XML елементите могат да имат и атрибути, които се задават в отварящия таг.

Пример от кореновия елемент:

```xml
<project
    xmlns="http://maven.apache.org/POM/4.0.0"
    xmlns:xsi="http://www.w3.org/2001/XMLSchema-instance"
    xsi:schemaLocation="http://maven.apache.org/POM/4.0.0 https://maven.apache.org/xsd/maven-4.0.0.xsd">
```

Тук:
 - xmlns и xmlns:xsi са атрибути, които дефинират използваните XML пространства от имена;
 - xsi:schemaLocation указва къде се намира XML схемата, спрямо която се валидира документът;

Атрибутите предоставят допълнителна информация за елементите, без да създават нови вложени тагове.

## Повтoряемост и логическо групиране

XML позволява повтаряне на едни и същи структури, което е особено полезно при конфигурации. В **pom.xml** това се вижда например при дефинирането на плъгини:

```xml
<plugins>
    <plugin>
        <groupId>org.apache.maven.plugins</groupId>
        <artifactId>maven-compiler-plugin</artifactId>
        <version>3.13.0</version>
    </plugin>
</plugins>
```

Един родителски елемент (`<plugins>`) може да съдържа в себе си много вложени като всеки елемент (в случая `<plugin>`) следва една и съща структура, което улеснява четенето, обработката и поддръжката на конфигурацията.
